---
templateKey: blog-post
title: Un ocean numit emoții. Ce sunt emoțiile și cum le putem ”naviga”?
date: 2020-06-01T16:55:47.444Z
description: Ce sunt emoțiile
featuredpost: true
featuredimage: /img/art. 1.jpg
tags:
  - emotii terapie cluj-napoca
---
Cum ar fi o viață fără emoții? Fără senzația de electricitate în corp când suntem bucuroși, de moliciune atunci când suntem triști sau de agitație atunci când suntem furioși? Cum ar fi să fii lângă persoana dragă și să nu simți nimic? Poate că, în acest caz, ”dragă” nu ar mai fi un cuvânt în vocabularul uzual...

E teribilă aceată perspectivă! Emoțiile ne transmit un mesaj important despre noi înșine, ne colorează existența, dau sens experiențelor, ne ajută să ne adaptăm repede la situație, participă la formarea relațiilor și ne ajută să ne amintim numele restaurantului unde am luat acea cina încântătoare cu familia. În multe momente, nu doar ignorăm emoția dar dorim și să o eliminăm, ca și cum ar fi un bagaj deranjant al vieții!

Emoțiile pot fi de două feluri: sănătoase sau nesănătoase. Cele sănătoase sunt cele care reprezintă o reacție adaptativă la realitate, deci se pot schimba și în funcție de circumstanțe și te împing către o acțiune. Cele nesănătoase sunt o reacție la ceva din trecutul nostru, o proiecție asupra realității, o îngrijorare. Acestea te împing către mediul exterior, să ceri celorlalți ceva, este resimțit ca un sentiment vechi, cunoscut, un tipar emoțional. O emoție sănătoasă nu trebuie neaparat să fie o emoție pozitivă! E bine să simțim furie atunci când portofelul ne este furat, sau când vecinul ne inundă. Ceva negativ ni s-a întâmplat și vrem să impunem limite. Furia neproductivă sau nesănătoasă apare când te înfurii pe partener pentru că nu ți-a răspuns într-o oră. În acest exemplu cel mai probabil este o frică în spatele furiei, care merită explorată. Dacă rămânem doar la nivelul furiei, vom fi sub presiunea impulsului, și vom acționa agitat și acuzator (față de partener). În schimb, dacă ne conștientizăm frica din spate, acțiunea va fi una diferită. Putem începe o discuție onestă, atât cu partenerul, cât și cu noi înșine, întrebându-ne ”Oare ce spune această furie și frică despre mine? Ce nevoie este în spatele acestor emoții?”.

Ce putem face pentru a ne înțelege mai bine emoțiile?

* Ascultă-ți corpul! Corpul știe de mult înaintea ta ce emoție te-a cuprins. Îți dă un gol în stomac, o stare de greutate în picioare, de nod în gât îninte să te lămurești ce se întâmplă. Adesea ne dăm seama mai târziu, căci e foarte greu să ne ascultăm corpul dacă tot timpul suntem pe fugă, dacă ne încărcăm programul, sau dacă facem activități ce ne îndepărtează de comunicarea cu propriul corp, cum ar fi consumul de alcool sau statul în fața TV-ului pe un interval mare de timp.Nu îți ignora corpul! E partenerul tău în această călătorie.
* Definește-ți emoția! Dacă simți o presiune intensă de a acționa într-un anume fel, ia o gură de aer și încearcă să definești întâi ceea ce simți. Studiile arată că denumirea emoției resimțite este un pas de auto-reglare emoțională. Nu poți gestiona un lucru până nu știi ce e! Dacă, de exemplu, îți dai seama că simți tristețe, te poți apoi întreba de ce simți tristețe? Ce nevoie există în spatele tristeții? Nevoia de a fi aproape de cineva? De a mă simți în siguranță? Ce altceva pot face pentru a-mi îndeplini această nevoie? Dacă nu suntem conștienți de emoția pe care o avem, pierdem sensul lucrurilor importante pentru noi.
* Privește-ți gândurile! Câte lucruri nu vorbim cu noi înșine, și câte din ele nu sunt negative! ”Mereu eșuezi, ești un ratat!” poate genera emoții precum tristețe sau rușine. Fii atent la gândurile care îți trec prin minte. Notează-ți aceste lucruri într-un jurnal! Poate vei observa că te simți des furios atunci când vorbești cu colegii de muncă.
* Permite-ți să simți! Lasă emoția să vină, să o simți și apoi să îi dai drumul. Nu poți pleca dintr-un loc dacă încă nu ai ajuns acolo! E greu să controlăm sau să prezicem apariția emoțiilor, astfel trebuie să învățăm să trăim în armonie cu acestea și să gestionăm inteligent emoțiile neproductive. Este o diferență între simțirea emoțiilor și exprimarea lor. Cooperează cu starea și nu încerca să o controlezi. Este o nevoie în spatele emoției careașteaptă să o înțelegi.
* Dacă te simți copleșit de emoții- caută un suport emoțional în cei apropiați ție, încearcă să observi și să simbolizezi emoțiile pe care le simți (creezi o distantă emoțională prin faptul că îți descrii frica ca o bilă neagră în stomac, un ”el” extern ce poate fi gestionat, astfel nu ești tu frica, ești mai mult decât emoția pe care o simți), explorează diferite activități ce te fac să te simți bine (asculți muzica preferată), oferă-ți confort și relaxare în discuțiile cu tine însuți/însăți (spuneți”E în regulă să fii furioasă.”).



Aceste indicații te pot ajuta în a-ți înțelege mai bine lumea ta interioară emoțională. Mai departe avem rolul fie de a le utiliza ca sursă de informație în a acționa, fie de a le transforma, atunci când ele sunt neproductive, apăsătoare, repetitive, ca un drum de pe care nu reușim să ieșim.

Nu fii victima propriilor emoții! Încearcă să le înțelegi ca apoi să le integrezi în propria narațiune a vieții. Avem nevoie de ele ca de aer și de apă, însă adesea par un agent independent de noi. Vin, dispar, unele par în afara controlului nostru! Ele reprezintă un ocean, iar noi învățăm să ascultăm vântul pentru a știi cum să tragem pânza corabiei, observăm cerul pentru a ne pregăti de furtună, navigăm inteligent pe valurile ei spumoase.
