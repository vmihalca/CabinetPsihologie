---
templateKey: blog-post
title: Singurătate în carantină
date: 2020-06-01T17:15:41.798Z
description: .
featuredpost: true
featuredimage: /img/Art 3.jpg
tags:
  - Terapie Cluj-Napoca
---
![cabinet psihologie cluj](/img/Art 3.jpg "Singurătate în carantină")

“We human beings are social beings. We come into the world as the result of others’ actions. We survive here in dependence on others. Whether we like it or not, there is hardly a moment of our lives when we do not benefit from others’ activities. For this reason, it is hardly surprising that most of our happiness arises in the context of our relationships with others.” Dalai Lama XIV.

Ne putem oare descrie fără să facem o referire explicită sau implicită la o altă persoană? Suntem copiii, părinții sau partenerul cuiva, suntem buni sau darnici față de cineva, și tot așa. Oamenii sunt ființe sociale, și așa cum studiile ne arată, creierul nostru se dezvoltă datorită experiențelor pe care le avem cu ceilalți. De exemplu, evoluția ne-a pregătit creierul cu niște ”programe” biologice care ajută la formarea relației de atașament între copil și părinte, și în cercul protector al părintelui, copilul se poate dezvolta sănătos, și poate explora lumea înconjurătoare. Pe parcursul vieții, experiențele noastre sociale ne vor modela, la rândul lor, arhitectura creierului (Siegel, 2012), și identitatea noastră se va forma pe măsură ce explorăm diversele grupuri sociale din care vom face parte (Erikson, 1950, 1968).

Bun bun, oamenii sunt importanți. Și acum?

Acum ne-am trezit după uși închise, măști protectoare și o distanță de 2 m între noi. Cei norocoși s-au izolat cu familia, partenerii, dar mulți dintre noi ne-am izolat singuri. Întâlnirile de grup au devenit întâlniri de zoom, unde putem exercita un control mai mare în comunicarea cu ceilalți, dar cu ce cost? Observăm că nu mai facem lucrurile pe care le făceam înainte, că nu avem energie să ne schimbăm din pijamale în haine de casă, darămite, haine de lucru, că ne este greu să ne facem un plan de muncă pe care să îl respectăm.

În această stare de dezolare și lipsă de motivație ne îndreptăm atenția către interior. Cine sunt și ce vreau să fac atunci când nimeni nu este în jur să îmi valideze comportamentul, să mi-l aprobe, să mi-l reflecteze? Cine suntem fără oglindirea celuilalt?Acestea sunt întrebările care ni le adresăm după câteva săptămâni de sinigurătate în carantină.

Am început să mă gândesc la fereastra lui Johari, un instrument simplu și util regăsit în psihologia practică pentru ilustrarea și îmbunătățirea conştientizării propriei persoane. Acest instrument ne spune că sunt informații ce ceilalți le percep despre noi, dar noi nu știm. Și astfel am făcut un mic joc. Am ieșit din pielea mea și m-am transpus în vizitatorul casei mele, și am început să descriu persoana pe care am întâlnit-o în casă. Descrierea nu îmi făcuse mare plăcere, căci proprietara a lăsat vase în chiuvetă, gunoiul nearuncat, a folosit prea mult contul Netflix, a lăsat exercițiile fizice în parcul unde nu a mai ieșit. Mi-am privit propria inerție cu ochiul observator. Și acest ochi observator mi-a evaluat comportamentul, starea și direcția. Exercițiul m-a făcut să îmi dau seama că doream o altă direcție pentru mine. Nu voiam să învăț ceva complex, ca o limbă sau o abilitate nouă, ci mai degrabă să învăț să am grijă de mine atunci când structura dată de societate devine neclară.Din acel moment organizarea timpului a căpătat un nou sens- să mă ajut, cu grijă de sine și compasiune, să mențin capul la suprafață în această perioadă incertă. Asta a însemnat că mi-am construit un plan de muncă mai puțin încărcat, cu activități focusate pe mediul în care mă aflu și pe necesitățile imediate. Mi-am programat multe întâlniri online cu famila și prietenii și am încercat cât am putut de mult să mă întâlnesc cu alte persoane față în față, respectând distanța socială, în orele permise de lege. Mai mult, timpul în singurătate m-a învățat să-i apreciez pe cei dragi, și a devenit mai clar ce doresc de fapt dintr-o relație, fie ea de prietenie, sau intimă, și cum aș putea să cer în viitor aceste lucruri. Oglinzile din casă s-au transformat în oglinzi de reflecție interioară și au adus la lumină multe întrebări legate de cât sunt de pregătită și dispusă să aduc eu, la rândul meu, în relație.

Să fi singur în izolare nu este plăcut, însă e un moment în care zgomotele obișnuite, ale orașului, ale colegilor, oamenilor care îi întâlnești pe drum, magazine, ș.a.m.d. se reduc la tăcere și poți auzi mai clar vocea interioară. Carantina a deschis un capitol nou în viața fiecăruia dintre noi, și stă în controlul nostru ce titlu dăm acestui capitol. Ce spuneți de ”Reconectare interioară”?
